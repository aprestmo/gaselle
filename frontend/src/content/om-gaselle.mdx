---
title: "Siden 2003 har DN hyllet bedriftene som vokser raskest i landet"
---

DN har fortalt suksesshistoriene, om oppturene og nedturene. Gaselle-statusen har skapt tårer og glede, i det som er næringslivets Champions league.

## Historien
Gasellene-historien startet i USA på 90-tallet. Den kjente økonomen David Birch introduserte gaselle-begrepet som en betegnelse på små, teknologisk velutstyrte, hurtigvoksende bedrifter.

Noen år senere ble begrepet adoptert i Norden av de største finansmediene. Både svenske Dagens Industri og danske børsen har i likhet med DN kåret Gasellene årlig. Og i år fyller de norske gasellene 20 år.

På disse årene er Gasellene blitt så innarbeidet at begrepet er ensbetydende med vekst.

En godteriimportør, en truckselger og et taxi-selskap var blant Gasellene det første året. I fjorårets kåring var det flere tek-selskaper i toppsjiktet.

## Spillereglene
Vekst og lønnsomhet er de desidert viktigste faktorene i poengberegningene. Konseptet er justert i takt med tiden. De fylkesvise kåringene er skalert ned, men statusen er forblitt den samme. Og kriteriene er stort sett uendret i løpet av 20 år.
I jubileumsåret gjøres det en endring: For å dyrke de råeste vekstselskapene kommer det inn en ny regel om minimum fem millioner i omsetning i fjerde driftsår. Når listen heves, blir Gaselle-statusen enda mer høythengende.

## Vekst, og fall
Gasellene handler ikke bare om heder og ære. Kåringen gjenspeiler også utviklingen i norsk økonomi.

De skaper nye arbeidsplasser. Og de viser hvor det er trøkk i økonomien.
Noen bransjer har seilet opp, mens andre har dødd ut i takt med tiden.

Blant Gaselle-selskapene som har tatt steget helt opp i toppsjiktet blant norske selskaper er gründer Ståle Kyllingstads IKM. Den karismatiske gründeren fra Klepp plukket opp restene i selskapet hvor han var avdelingsleder og bygget en industrigigant innen oljeservice.

Ikke alle Gaseller opplever like stor suksess. Noen ender med konkurs og avvikling. Omstridte selskaper som Finance Credit, Sponsorservice og Uniteam har alle vært Gaseller.

## Kriser og muligheter
2008 ble et «all time high» i antall Gaselle-selskaper med 4808 kvalifiserte selskaper. Det var et forvarsel på at noe var på gang. For i finalen samme høst, la finanskrisen en kraftig demper på finalefesten. Midt oppe i statens tiltakspakker, gjorde DNBs konsernsjef Rune Bjerke en liten realitetssjekk.

– Jeg skal ikke drepe optimismen i de flotte vekstbedriftene, men gi litt realisme, sa Bjerke mens stormen var under oppseiling.

Kurven for antall Gaselle-selskaper var i mange år forbløffende lik oljeprisen.

De siste årene har det nok en gang vært kystkommunene på Sør-Vestlandet som har ledet an blant de største Gaselle-kommunene.
